{
        "title": "“Тайните убежища” от Жером Лубри",
        "date": "24/06/2021",
        "content": [
            "Жером Лубри е един от най-нашумелите млади френски писатели и всеки от трите му романа са награждавани с престижни награди. “Тайни убежища” е третата му книга и към момента само тя е издадена на български. ",
            "Младата журналистка Сандрин Водрие трябва да изпразни дома на баба си Сюзан като нейна единствена наследница. Но двете никога не са се виждали, нито са общували, а Сюзън е живяла на малък остров, служил за детски лагер след Втората световна война. Пристигайки на студеното, неприветливо и плашещо място, Сандрин се запознава с малцината останали обитатели, които само чакат смъртта си, защото са пленници на острова. Младото момиче трябва да разнищи коя е баба ѝ, какво се е случило с десетимата лагерници, загинали в морето през 1949 година и какво общо има легендата за Горския цар с всичко това. А може би всичко това е плод на нейното въображение?",
            "“Тайни убежища” започва някак си неопределено, особено, мрачно, с твърдението на професор Франсоа Вилмен пред студентите си, че информация за тази история няма никъде. Истината е, че с началото си книгата не можа да ме заинтересува толкова силно, но реших да продължа с четенето. Нещо ми подсказваше, че първото ми впечатление е погрешно. Запознаваме се със Сандрин Водрие, която е натоварена, посредством завещание, да разчисти къщата на покойната си баба на остров край бреговете на Нормандия, Франция. Но тя открива мистериозно и плашещо място с много тайни – през 1949 година нацистка военна база е превърната във ваканционен лагер, за да помогне за заздравяване на психическите и емоционални травми на десет деца. Пансионерите и персонала са изолирани от външния свят на този остров без право да го напускат, докато децата се приобщят отново към нормалния следвоенен живот чрез игри, градинарство, добра храна и обучение, далече от родителите си. Но през цялото време директорът на лагера нарича това “експеримент”. Още тук, като читател, разбираш, че тези на пръв поглед благородни подбуди крият в себе си много повече. Атмосферата, която създава Лубри е на злокобно очакване, на пагубно предчувствие. Но как се вписва баладата на Гьоте “Горски цар” във всичко това? Най-общият отговор в случая е: като основа на “Тайните убежища” и то по изключително майсторски начин. "
        ],
        "most_used_words": {
            "Сандрин": 8,
            "убежища”": 5,
            "всичко": 5
        },
        "comments": []
    }